#fogas 

https://streetkitchen.hu/meguszos-kajak/klasszikus-bruschetta/

Csináljatok bruschettát! Vágjatok egy szép szelet kenyeret, kenjétek meg rozmaringos fokhagymás olívaolajjal (én egynegyednyi vízzel hígítom az olajat – ropogósabb lesz így a kenyér - sokszor úgy csinálom hogy a keveréket arra a lapos tányérra öntöm amiből majd enni is fogok, és a kenyér szelettel szépen kitörlöm belőle, így egyenletesen jut mindenhova), tegyétek be a forró sütőbe vagy éppen a grill alá, amíg pirul, vágjatok kockákra egy szép érett jófajta paradicsomot, locsoljátok meg olajjal, amikor a kenyér már jó ropogós, vegyétek ki a sütőből, halmozzátok rá a paradicsomot, szórjátok meg jóféle sóval.

Egyétek meg. De ne mohón habzsolva, hanem lassan, kis harapásokkal, időt engedve az ízeknek.

A legjobb nyári reggeli, (vagy ebéd, vagy vacsora - ilyenkor ráadásul egy pohár fröccsöt is lehet adni mellé.)

Lehet cifrázni bazsalikommal, vagy kakukkfűvel, lehet játszani a paradicsom hámozásával-kimagolásával, a kockára vágott paradicsom-hús sózásával, langyosításával, pihentetésével, kerülhet mellé egy kevés finom sült paprika, lehet ravaszul fokhagyma konfitot kenni a paradicsom alá, balzsamecettel dióolajjal, tökmagolajjal bolondítani, parmezánt, pirított mandulát diót vagy éppen pisztáciát szórni rá, a variációk, mind minden egyszerű ételnél, itt is végtelenek, de a lényeg mindig az, hogy a kenyér és az paradicsom és az olaj és a só a lehető legjobb legyen, olyan amit külön-külön is szeret és megkíván és magára is élvezettel enne meg az ember.

(Egy ideális világban én a saját egynapos kovászos kenyerem használnám, a paradicsom ökörszív volna a kertünkből, a só Halen Món, az olaj valami nagyon zöld és fanyar világbajnok csoda, a kenyeret meg parázs fölött pirítanám, az enyhe füst íz miatt.)